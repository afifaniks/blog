# লিংকড লিস্ট

## লিংকড লিস্ট কি?

লিস্ট কি? লিস্ট মানে তালিকা। যেখানে একই ধরণের কিছু তথ্য থাকে। লিস্ট যেকোন ধরণের হতে পারে। বাজারের লিস্ট, ছাত্রদের নামের লিস্ট, গরুছাগলের লিস্ট ইত্যাদি ইত্যাদি। সাধারণ লিস্টের সাথে আমাদের লিস্টের পার্থক্য এই যে, লিংকড লিস্টে আমাদের লিস্টের সবগুলো জিনিস একজনের সাথে আরেকজন লিংকড মানে সোজা বাংলায় যুক্ত থাকবে।

## লিংকড লিস্ট কেন ব্যবহার করব?

সাধারণত আমরা একই ধরণের ডাটা টাইপ একসাথে রাখার জন্য যে ডাটা স্ট্রাকচারটি ব্যবহার করি সেটি হচ্ছে অ্যারে। অ্যারেতে একের পর এক ইনডেক্সগুলোতে আমরা ডাটা রাখতে পারি। কিন্তু এর কিছু সীমাবদ্ধতা আছে। যেমন অ্যারে ব্যবহার করার সময় আমাদের আগেই এর সাইজ ডিক্লেয়ার করে দিতে হয়। রানটাইমে আমরা অ্যারের সাইজ পরিবর্তন করতে পারি না। আবার অ্যারেতে নতুন করে ইনসার্শন এবং কোন এলিমেন্ট ডিলিট করাও বেশ খরচ সাপেক্ষ ব্যাপার। অন্য দিকে অ্যারে সিকুয়েনশিয়ালি মেমোরি এলোকেট করে। অনেক বড় সাইজের অ্যারের ক্ষেত্রে সিকুয়েনশিয়ালি এত ফ্রি স্পেস মেমোরিতে নাও থাকতে পারে যার ফলে প্রোগ্রাম ফেইল করবে। আবার কোন কোন ক্ষেত্রে মেমোরি এলোকেট করা গেলেও আমাদের যদি অ্যারের সবগুলো ইনডেক্স ব্যবহারের প্রয়োজন না পরে তবে অনেকটা মেমোরির অপচয় হয় যা একজন প্রোগ্রামার কখনই চাইবে না। লিংকড লিস্ট ব্যবহার করলে এসব সমস্যার সম্মুখীন হতে হয় না। তাছাড়া লিংকড লিস্ট স্ট্যাটিক না বলে এর সাইজ ডিক্লেয়ারের প্রয়োজন পরে না। এর সিকুয়েনশিয়াল ফ্রি মেমোরিরও কোন দরকার পরে না। অন্য দিকে এর এটা ম্যানেজ করাও বেশ সহজ। লিংকড লিস্টে কোন এলিমেন্ট ইনসার্শান এবং ডিলিশান উভয়ের কমপ্লেক্সিটিই **O(1).** তবে সতর্কবাণী এই যে, পয়েন্টার এবং স্ট্রাকচার সম্পর্কে ক্লিয়ার কন্সেপশান না থাকলে লিংকড লিস্ট বুঝা মোটামুটি অসম্ভব। সুতরাং, আশা করি বুঝতেই পারছ এই দুইটা জিনিস জানা না থাকলে কি করতে হবে!

## লিংকড লিস্ট

একটি লিংকড লিস্টের ক্ষুদ্রতম একককে আমরা সাধারণত নোড বলে থাকি। এক বা একাধিক নোড মিলেই লিংকড লিস্ট তৈরি হয়। একটি নোডে সাধারণত দুইটা পার্ট থাকে। একটি পার্টে আমরা ডাটা রাখি এবং অন্য পার্টে বলে দেই যে পরবর্তী নোড যদি থাকে তবে সেটা কোথায় আছে। বুঝতেই পারছ, দ্বিতীয় পার্টটা হল পয়েন্টার পার্ট এবং এই পার্টে আমরা পরবর্তী নোডের মেমোরি লোকেশান ধরে রাখি। ধরা যাক, আমাদের কাছে তিনটি বক্স আছে। প্রতিটি বক্সে আমাদের জন্য কিছু 'ঘাস-পাতা' রাখা আছে যেগুলো আমরা খাব। আমরা শুধু জানি প্রথম বক্সটা কোথায় আছে। কিন্তু প্রথম বক্সটাতে আবার 'ঘাস-পাতার' সাথে দ্বিতীয় বক্সের ঠিকানাও রাখা আছে। আবার ঠিক একইভাবে দ্বিতীয় বক্সে, তৃতীয় বক্সের ঠিকানা আছে। আবার শেষ বক্সটায় কোন ঠিকানা রাখা নেই, যা দেখে আমরা বুঝব যে আর কোন বক্সও নেই, এবং 'ঘাস-পাতাও' নেই। তাহলে আমরা যদি শুধু প্রথম বক্সটা খুঁজে পাই, তাহলে বাকিগুলো খুঁজে পেতে আর কষ্ট হবে না। লিংকড লিস্টেও ঠিক একই রকম পদ্ধতি অনুসরণ করা হয়। আমাদের কাছে শুধুমাত্র প্রথম নোডটির এড্রেস থাকবে। যাকে আমরা **হেড** বলি। তারপর প্রথম নোডে আমরা পাব দ্বিতীয় নোডের এড্রেস(যদি থাকে), দ্বিতীয় নোডে পাব তৃতীয় নোডের এড্রেস(যদি থাকে)... এভাবে চলতে চলতে যখন কোন নোডে আর কোন এড্রেস থাকব না, তখন আমরা বুঝব আমাদের লিস্ট এখানেই শেষ। নিচের ছবিটি দেখলে ব্যাপারটি পরিষ্কার হয়ে যাবেঃ

![](.gitbook/assets/llist.png)

এখানে, আমরা যদি বক্সগুলোকে নোড হিসেবে চিন্তা করি তাহলে ঘাসগুলো হল আমাদের ডাটা এবং পরবর্তী বক্সের এড্রেসটা হল পয়েন্টার পার্ট। আমাদের এখানে সবগুলো বক্সের এড্রেস না জানলেও আমরা কিন্তু শুধুমাত্র একটি বক্সের এড্রেস দিয়েই সবগুলো বক্সকে এড্রেস করতে পেরেছি। এখানে আমরা শুধু প্রথম বক্সের এড্রেসই জানতাম। যেহেতু প্রতিটি বক্সে তার সংলগ্ন একটি বক্সের(যদি থাকে) এড্রেস ছিল তাই আমরা কোন সমস্যা ছাড়াই বাকি বক্স এবং 'ঘাস-পাতা'গুলো খুবই সহজে পেয়ে গেছি। লিংকড লিস্টের কার্যপদ্ধতিও সম্পূর্ণভাবে একইরকম।

## লিংকড লিস্টের প্রকারভেদ

লিংকড লিস্ট অনেক রকমের হতে পারে। তবে আমরা পরবর্তীতে শুধুমাত্র তিন ধরণের নিয়ে আলোচনা করব। এরা হলঃ

* Singly Linked List
* Doubly Linked List
* Circular Linked List

এই তিনপ্রকারের লিংকড লিস্ট নিয়ে পরবর্তী অধ্যায়গুলোতে আলোচনা করা হবে।
